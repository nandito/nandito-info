---
title: TabletPC körkép
date: 2012-01-22 15:40:49+00:00
slug: tabletpc-korkep
categories:
  - μmen
tags:
  - Android
  - árverseny
  - iOS
  - tablet PC
---

A tabletPC piac egy feltörekvő piac, újabb és újabb szereplőkkel, ahol mindenki jobbat vagy többet akar nyújtani a fogyasztónak azonos áron, vagy azonos hardverrel rendelkező eszközt adna el alacsonyabb áron. Ennek a versenynek köszönhetően az árak egyre lejjebb mennek.

Másrészt, egy új, fejlettebb tablet megjelenése a régi tablet árát lejjebb nyomja. Pl.: az Apple kb \$6-800-ért adta az ipad-et, de mikor megjelent az ipad2, akkor azt adták annyiért, így a raktáron maradt ipadeket nyilván olcsóbban adták, mint az újat.

Mivel látható, hogy a fejlődés nagy ütemben történik, így tudható, hogy a most megvett tablet hamar elévültnek számíthat, ennek megfelelően az értéke is folyamatosan csökken – akárcsak a telefonoknál.

Ez a fejlődés nem áll meg egyhamar, szóval azt várni, hogy „na mikor vegyek, amikor nem jelenik meg új”, hiba. Kivéve, ha egy jelentősen új termék jelenik meg, ami már nem tablet, hanem még annál is könnyebb, gyorsabb, menőbb. Ilyenre volt példa a laptopok térnyerése az asztali számítógépekkel szemben. Marketing szempontból a termékeknek meghatározható életgörbéje van, így: bevezetés, növekedés, érettség, hanyatlás. A bevezetési szakaszon szerintem már túljutottunk az első ipad megjelenésével. Nehéz meghatározni, de úgy gondolom még a növekedési szakaszban van a termék, tehát még nem érte el az érettség szintjét. Egyre több a vásárló, már nem csak az innovátorok vesznek tabletet, hanem a korai elfogadók is – de még közel sem terjedt el olyan széles körben, mint a laptop vagy a mobiltelefon.

Az árat a gyárakat érő természeti katasztrófák, a szabadalmi perek és a gyárak dolgozói sztrájkjai növelhetik, de ez nem gyakori, inkább a túlzott raktárkészlet a jellemző, mint a hiány.

Ezek tükrében mindenki mérlegelheti, hogy mennyire van neki szüksége tabletre. Az idő a vásárlónak dolgozik. Külföldön olcsóbb. Íme a jelenleg népszerűek közül néhány (szubjektív véleménnyel):

## **3g-s**

SIM-kártya foglalattal rendelkeznek, így ha beleteszünk egy Internet-előfizetéssel rendelkező SIM-et, akkor ahol van térerő, tudunk netezni.

### **Motorola Xoom 3G**

**előny**: ilyen van nekem, gyors, jön rá frissítés, sokáig bírja az akkumulátor, szép kép, 32GB belső tárhely + bővíthető microSD-vel
**hátrány**: viszonylag nehéz, nem tölthető USB-ről
**ár**: 116 500 Ft

### Motorola Xoom 2

**előny**: adnak hozzá Motorola Stylus-t (ceruza), 200 mhz-el nagyobb órajelű processzor az elődhöz képest, strapabíró Gorilla Glass kijelző
**hátrány**: nagyon drága ahhoz képest, hogy nem sokkal több az 1. xoom-nál.
**ár**: 174 670 Ft

### Archos 101 G9

**előny**: felszereltséghez képest kedvező ár, ua felszereltség, mint a xoomnak, bővíthető tárhely (alapból 8 gb)
**hátrány**: kevésbé ismert, új gyártó
**ár**: 94 500 Ft

### Apple iPad 2 16Gb 3G

**előny**: gyors, nagyon össze van rakva, könnyű, vékony, menő és kényelmes kezelés
**hátrány**: nem lehet rá tört alkalmazást telepíteni, rátölteni dolgokat iTunessal lehet csak (azt hiszem)
**ár**: 141 990 Ft

### Samsung Galaxy Tab 10.1 16Gb

**előny**: könnyű és vékony, szokásos jó hardver
**hátrány**: nincs USB port és SD-kártya bővítési lehetőség
**ár**: 123 650 Ft

## Wi-Fi only

Csak akkor tudunk rajta netezni, ha van a közelben Wi-Fi hotspot, amihez csatlakozhatunk.

### Asus Transformer TF101 16Gb

**előny**: lehet hozzá dokkolható billentyűzetet venni, jól bírja az akkumulátor, könnyű, jó anyagból készült, gyors
**hátrány**: drága, ASUS magyar supportot nem nagyon dicsérik
**ár**: 189 900 Ft

### Toshiba AT100

**előny**: szinte ugyanaz a hardver, mint a xoomnak
**ár**:  129 899 Ft

### Apple iPad 2 16 Gb WiFi-only

**előny**: gyors, nagyon össze van rakva, könnyű, vékony, menő és kényelmes kezelés
**hátrány**: nem lehet rá tört alkalmazást telepíteni, rátölteni dolgokat iTunessal lehet csak (azt hiszem)
**ár**: 119 550 Ft Magyarországon, külföldön \$499

### Amazon Kindle Fire

**előny**: hardvereihez képest igen jó árban van
**hátrány**: szerintem a 7 colos kijelző kicsi, néhány ember szerint kényelmetlen helyen van a gombja
**ár**: 74 500 Ft Magyarországon, külföldön \$199

_(az árak Google-ben, árukereső.hu-n, árgépen talált magyar boltok árai)_

## Váratnak magukra, de ígéretesek:

- Apple iPad 3

- Google Nexus Tablet

- Windows 8 megjelenése

## Android, iOS, Windows 8

A tableteken operációs rendszer fut. A címben szereplők közül az első kettő terjedt el. A legnépszerűbb tableteken – ami az ipad, azokon az Apple iOS-e fut. Ezeknek előnye, hogy nagyon gyorsak, szerintem ritkábban fagynak, mivel minden ipad egyforma, ezért az alkalmazásoknál nincs felbontás- és kompatibilitás-probléma. Kezelésükre ötletes gesztusok használhatók, például az alkalmazásváltáshoz 4 ujjal a kijelzőt érintve egyszerűen lapozhatunk, valamint összezúzó mozdulattal bezárhatjuk. Hátrányuk (?), hogy csak az appStore-ból letöltött alkalmazások telepíthetők rá, tehát az alkalmazást meg kell venni mindenkinek. Ehhez szerintem (aljas módon) nincsenek hozzászokva az emberek. Egyébként az alkalmazások nem olyan drágák, 1-10 dollárba kerülnek általában, de rengeteg ingyenes változat van. Másik hátrány, hogy nem támogat widgeteket, így nem tehető ki a kezdőképernyőre kis képecske, időjárás-jelentés, bejövő levelek előnézete, stb.

Az Android a Google-é, az pénzeli, birtokolja. A sokféle kijelző eltérő mérete miatt az alkalmazások korábban nem, vagy csak rosszul jelentek meg. Erre a fejlesztők már a terjedés miatt jobban odafigyelnek, így ez a probléma háttérbe szorul. Mivel az operációs rendszer és a hardver gyártója nem ugyanaz, így a frissítések általában késnek, egy idő után pedig elmaradnak. Viszont az Androidos tabletek olcsóbbak, lehet rájuk widgeteket pakolni, telepíteni rá mindenféle kétes eredetű alkalmazást. Magam is ezt a megoldást választottam. Ráadásul nagyon jól összeszinkronizálható PC-vel és androidos telefonnal.

A Windows 8 még meg sem jelent, de már ígérgetik. A Microsoft újabbak kissé szét van esve, több bevétele van az Androidért kapott licenszdíjakból, mint a saját mobiltelefon operációs rendszeréből (Windows Mobile 7). Jósolják, hogy a Windows 8 is felforgatja majd a tablet piacot, de ha ez olyan mértékű felforgatás lesz, mint annak idején a Windows Phone 7-tel történő mobilpiac felforgatás volt, akkor nem kell nagy bummra számítani.

További operációs rendszerek a HP által használt webOS, vagy a RIM (Blackberry gyártó) QNX-alapú rendszere, de az ezeket futtató készülékek (HP Touch és RIM PlayBook) gyakorlatilag csak veszteséget hoztak a gyártóknak – a korábban aranyárban meghirdetett tableteket most fillérekért próbálják kiszórni a raktárból.
