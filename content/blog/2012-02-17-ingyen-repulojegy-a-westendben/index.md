---
author: info_plhg3qe0
comments: true
date: 2012-02-17 20:54:12+00:00
layout: post
link: https://nandito.info/2012/02/17/ingyen-repulojegy-a-westendben/
slug: ingyen-repulojegy-a-westendben
title: Ingyen repülőjegy a Westendben
wordpress_id: 114
categories:
- μmen
tags:
- árverseny
- marketing
- repülőjegy
---

Pont 2012. február 14-én hívott egy nem Budapesten lévő ismerősöm: az [index.hu](http://index.hu/gazdasag/magyar/2012/02/14/feljelenti_a_wizz_air-t_a_ryanair/?rnd=320)-n most olvasta, hogy 1000 db ingyen repülőjegyet oszt szét a Ryanair, ha ráérek, menjek én is, hátha jut. Pont ráértem, szóltam is pár ismerősnek, akikről gondoltam, hogy érdekelheti őket. Egy ismerőssel 2-en mentünk.

Tudtuk, hogy 16:00-tól osztják és hogy viselni kell valami kéket. Nem találtuk első körben a hostesseket, de - mint később kiderült - azért, mert nem jó szinten kerestük. 4 óra előtt kb. 10 perccel viszont odataláltunk és szemmel láthatóan jó helyen jártunk, ugyanis elég nagy volt tömeg. Saccoltuk, vajon benne leszünk-e az első 1000-ben. Végül úgy döntöttünk, várunk, max. nem jut jegy. Mögöttünk is hosszúra nyúlt a sor, lassan is haladtunk, de kb. 1 óra 10 perc sorban állás után kaptunk 1-1 vouchert, 1 lapot az utazási feltételekről és gyors szóbeli tájékoztatást, hogy hogyan is kell foglalni.

A voucher-re rá van írva, hogy az utazás 1 alkalomra szól, oda-vissza érvényes a következő városok valamelyikére (természetesen Budapestről): Brüsszel, Baden Baden, Göthenburg, Hamburg, Memmingen, Milánó. Értelemszerűen és angolul kell kitölteni a mezőket és szkennelve elküldeni a megadott e-mail címre. 1 úti célt és 3 lehetséges utazási- és érkezési időpontot kell megadni.

A voucher felhasználására kapott időintervallum nem nagy, tehát mindenkinek kapkodnia kell, hogy kapjon jegyet. Mi is így tettünk, amint meglett a jegy, jöttünk  hozzám, _kikerestük a Ryanair honlapján_, hogy mikor indulnak gépek Brüsszelbe - és vissza. A voucher _lejártáig 2 hétvége_ van. Nekünk a soron következő semmiképp nem lenne jó, így az azt követőt pályáztuk meg: február 24-én indulás, 26-án vissza. Útitársammal egyforma sorrendben tüntettük fel az időpontokat és a szkennelt vouchert nagyjából 1-2 perc különbséggel küldtük el a megadott e-mail címre. Másnap kaptam is két levelet: egyik magyar nyelvű volt és írta, hogy köszönik, hogy részt veszek a promócióban és másik levélben küldik a foglalási kódot és a további részleteket. A másik levél hosszú volt és angol, de ott volt a tetején a foglalási kód az elsőnek megjelölt hétvégi gépre. Felhívtam hát partnerem és kérdeztem, ő kapott-e levelet. Csak a magyar nyelvűt kapta meg, a másikat nem. Estére aztán megkapta az angol nyelvűt is, viszont ő a harmadikként megjelölt hétköznapi időpontokra. Így mehetünk mind a ketten külön, de együtt nem - az átfoglalás költséges.

_/* A következő sorok saját elmélkedésen alapulnak, nem kérdeztem meg sem a Ryanair-, sem a Liszt Ferenc Nemzetközi Repülőtér illetékes szerveit, csak építek egyetemi tanulmányaimra és józan eszemre. Ez egy blog, nem hírportál. */_

### Miért osztogatnak csak úgy repjegyet?

_Biztosan lesz majd jó sok illeték meg minden!_ - mondják a "jól értesültek". Nem hiszem. De tény, hogy nem fenékig tejfel itt minden. Egy kézipoggyászt vihet az ember ingyen, a többi már fizetős. Ez oké, 2 napra elég is annyi. Ezt nem tartom átverésnek. A lényeg a marketing. Amint a MALÉV csődöt jelentett, a Ryanair egyből bejelentette, hogy sok új járatot indít Magyarországról - nyilván a MALÉV jelentésekből látszott, hogy nem jól megy a szekér és várható volt a csőd. Ezt kihasználta a Ryanair - nagyon okosan. A fiókban már ott lehetett a kész stratégiai terv, hogy milyen lépéseket tesznek egy komoly szereplőt elvesztő piacon. Akik korábban nem hallottak a Ryanairről, azok február 14-én a Westend City Centerben biztosan megtudták, hogy mi az. Elég volt elhinteni az index.hu-n utolsó bejegyzésként, hogy lesz néhány ingyen jegy és máris odament néhány ezer ember sorba állni, mert hát habzsi-dőzsi, meg ingyen jegy, pedig egy részük feltehetően amúgy _nem is akart utazni_, csak ha már ingyen van. Viszont az emberek ritkán utaznak egyedül, inkább ketten, vagy többen együtt. Ha a voucher-t felhasználók között a jegyeket kiosztják, akkor valószínűleg véletlenül, de előfordulhat (ahogy nálunk is előfordult), hogy az útitársak külön gépre kaptak jegyet. Mit lehet ilyenkor tenni? Az átfoglalás költséges (azt hiszem, drágább, mint új jegyet venni). Másik lehetőség - egy páros utazásra gondolva -, hogy a preferáltabb időpontot kapott utazó és a szerencsétlenebb útitársa azt mondja, _vegyünk még egy jegyet_ arra az időpontra, amikor neked van jegyed és felét te fizeted, felét én, még így is féláron utazunk. Ne felejtsük el: lehet, hogy egy hete még nem is akartak utazni. Már itt is nyer a légitársaság. Arról nem is beszélve, hogy ha egy társaság 2 tagjának sikerül azonos gépre kerülni, akkor lehet, hogy a barátok megkívánják a lehetőséget és csatlakoznak önköltségen.

Ahhoz, hogy lássuk, milyen időpontokban indulnak gépek (ezt a voucher-eseknek kötelező), fel kell menni a Ryanair honlapjára és ki kell keresni. Itt az árak is fel vannak tüntetve. A mi brüsszeli hétvégi utazásunk fejenként 14800 Ft lett volna, de nézelődés közben olyat is láttunk, ahol 2500(!)-3000-5000 Ft-ért oda-vissza meg lehet járni Brüsszelt. Ezekről a szerintem igencsak pénztárcabarát árakról én nem tájékozódtam volna, ha nem nyerek voucher-t és nem lépek fel a honlapra. És én ezt elmondtam azóta legalább 20 ismerősömnek. Ebből kiindulva, ha mind az 1000 ember, aki jegyet kapott, csak 2 embernek mondja el, akkor is már 3000-en tudják, hogy a Ryanairnél mennyibe kerül a repülőjegy. Így már nem is annyira nagy érvágás, ha az adott záros határidőn belül nem tudunk gépre szállni, majd elmegyünk márciusban, vagy később - nem egy ökör ára.

Az is biztos, hogy az 1000 kiosztott ingyen jegyből nem fog 1000 ember utazni - 2-vel már biztosan kevesebb lesz, mert mi nem megyünk. A Ryanair jól csinálja: ott támad, ahol lehet. Nem hiszem, hogy így a sallangokkal együtt ez az eljárás sokszorosába került egy tartós rádió- vagy tévéreklámnak, de volt olyan - vagy nagyobb hatása. Ugyanúgy bekerültek a tévébe és rádióba, csak nem a reklámblokkba, hanem a híradóba.

### Nincs minden ingyen

Azt azért hozzá kell tenni, hogy aki felhasználja a jegyet, ő sem fog valószínűleg 0 Ft-ból kijönni. Ki kell jutni a Liszt Ferenc reptérre, ahol leszáll, onnan valószínűleg elmegy valahová, nézelődik, vesz csecse-becsét, esetleg megszáll egy hotelben/motelben/panzióban/stb, majd visszamegy a reptérre, hazarepül ingyen és a hazai reptérről is hazamegy. Ahogy számolgattuk nem a repülőjegy vásárlásnál kell a zsebbe nyúlni, hanem a szállásnál és az euró-vásárlásnál. Viszont fenntartom: (nekem) jó, hogy ennyibe kerülnek a repülőjegyek, mert legalább azon lehet spórolni.
