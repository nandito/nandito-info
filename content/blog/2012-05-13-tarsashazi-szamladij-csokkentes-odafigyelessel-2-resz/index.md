---
author: info_plhg3qe0
comments: true
date: 2012-05-13 17:33:37+00:00
layout: post
link: https://nandito.hu/2012/05/13/tarsashazi-szamladij-csokkentes-odafigyelessel-2-resz/
slug: tarsashazi-szamladij-csokkentes-odafigyelessel-2-resz
title: Társasházi számladíj-csökkentés odafigyeléssel 2. rész
wordpress_id: 145
categories:
- Energia
tags:
- energiamegtakarítás
- számlacsökkentés
---

_Az előző rész tartalmából:_

>Lakásomban egy év alatt a gázszámla 5752 Ft-ról 4952-re, a villanyszámla 4136 Ft-ról 3715-re csökkent. A vízfogyasztás is mérséklődött 10%-al.

## Villanyáram

Az elektromos áramot az ELMŰ szolgáltatja 38.191 Ft/kWh áron (ebbe már beleszámoltam a rendszerhasználati alapdíjat is). Az optimalizáláshoz és méréshez egy boltban vásárolt fogyasztásmérőt használok. Ez mutatja a pillanatnyi- és az időszaki fogyasztást, illetve ha be van programozva, akkor az elhasznált áram árát is.

Ezen a területen tudok a leghatékonyabban spórolni, bár a fogyasztásom nem szembetűnően kevesebb a nővéreméhez képest. Ez azért van, mivel többet vagyok otthon, és ilyenkor mindig van használatban néhány elektromos eszköz. Ilyen például a laptop, amihez kiterjesztésként egy 24”-os LED-es monitor van kötve, valamint az internethozzáférést biztosító router és modem. Ez utóbbi kettőt már nővérem is használta, azonban én - vele ellentétben - ha elmegyek otthonról, akkor egy billenőkapcsolóval leáramtalanítom a routert és modemet. Ezek nem nagy fogyasztású eszközök, a kettő együtt 12 W. Ez 0.458 Ft-ba kerül óránként. Egy nap átlagosan 12 órán át van áram alatt ez a két eszköz. Éves szinten számolva (0.458 (Ft) *12 (óra) *365 (nap)) legalább 2000 Ft-ot spórolok meg azzal, hogy leáramtalanítom ezt a két eszközt. Hasonló a helyzet a DVD lejátszó, TV és Hi-Fi esetében. Ez a 3 berendezés is egy billenőkapcsolós elosztóra van kötve, így csak akkor világít rajtuk a készenléti jel, ha a kapcsolót felkapcsolom. Ezeket az eszközöket naponta maximum 1 órát használom, így 23 órán át ki vannak kapcsolva. Mérésem szerint a készenléti állapotot visszajelző LED-ek és kijelzők a készülék kikapcsolt állapotában is összegezve 8W-ot fogyasztanak, ez óránként 0.305 Ft-ba kerül. Az előbbi számítási metódussal könnyen belátható, hogy a kapcsolgatásnak köszönhetően (0.305 (Ft) * 23 (óra) * 365 (nap)) kb. 2500 Ft-tal több marad a zsebben évente.

### IT és média

Egyetemistaként és informatikusként sok időt kell a számítógép előtt töltenem. Híreket, leveleket olvasok, kapcsolatot tartok ismerősökkel, barátokkal, zenét hallgatok, weblapokat készítek, stb. Tehát nekem a laptop a munka és a szórakozás eszköze is. A laptop magában 80W-ot fogyaszt monitorral együtt, tehát energiatakarékosabb egy asztali PC-nél, ami esetében csak az alapgép 100-110W-ot fogyaszt (aktív használat esetén pedig ennél sokkal többet). Mivel a laptopom már elég régi darab és állandóan sok szolgáltatás fut rajta, így elég sokáig tart, míg bekapcsolás után használhatóvá válik a rendszer. Ennek gyorsítása végett jó ideje nem használom a “kikapcsolás” menüpontot, helyette a “hibernálást” választom. Ekkor a memória aktuális tartalma a merevlemezre íródik, és a gép kikapcsol. Bekapcsoláskor a merevlemezről minden visszakerül a memóriába, és onnan folytatódhat minden munka, ahol a hibernálás történt. Ezzel alkalmanként legalább 3-5 percet spórolok.

Az sem véletlen, hogy 2 monitort használok. Többek - például a BME Távközlési és Médiainformatikai Tanszék szerint is a több monitor használata növeli a hatékonyságot (10-42%-al), csökkenti a hibák számát, segíti a párhuzamos tevékenységeket, az adatok átvitelét alkalmazások között és a párhuzamos kommunikációt, valamint lényegesen megkönnyíti az összehasonlításokat. A BenQ G2420HDBL típusú LED monitor energiafelhasználását 36%-al csökkentették (a hagyományos LCD monitorokkal szemben), így a fogyasztása 24W. Ez a többlet viszont szükséges és meg is térül, ugyanis a grafikai munkákhoz és a nagy táblázatok kezeléséhez ez elengedhetetlen. Ha a laptopot bekapcsolva hagyom, de a monitort nem szükséges működtetni, akkor azt ki is kapcsolom. Mivel LED-es, nem árt neki, ha csak 2 percre kapcsolom ki.

Az egyetemen legtöbbször az oktató által kiadott jegyzetből kell tanulni. Ezek Interneten keresztül pdf formátumban érhetők el. Tantárgyanként általában 1 dolgozat megírásához 30-60 oldalas jegyzetek áttanulmányozása szükséges. Ezt kinyomtatni - az olcsónak számító, BME Copy 5 Ft/oldal árával számolva - 150-300 Ft zh-nként. Éjszakai tanulás esetén ehhez még hozzájön a 40W-os olvasólámpa költsége. Ráadásul ezek a jegyzetek csak pár napig “hasznosak”, utána a polcra kerülnek (vagy a kukába), ami pazarlás. Megoldás lehetne a jegyzetek továbbadása a következő évfolyamnak, de ez azért nem működik, mert egyrészt legtöbben tanulás közben összefirkálják a jegyzetet szövegkiemelőkkel és megjegyzésekkel, ami más számára lehet, hogy nem logikus. Másrészt, úgy gondolhatják, hogy még kellhet a jegyzet, esetleg lehet olyan indok is, hogy “ha ők kinyomtatták, nyomtassa ki más is”. Ráadásul a jegyzetekben lehetnek kisebb-nagyobb változtatások is évente. A fentiek tükrében hatékonyabbnak vélem, ha monitorról vagy tabletPC-ről tanulok. A monitor előnye, hogy egyszerre nagy felületet látok, így több slide-ot vagy oldalt is nézhetek egyszerre. Viszont ez óránként kb. 80W (laptop + monitor). Másik megoldás a tabletPC, amire akármennyi jegyzetet rátölthetek, bármikor és bárhol elérem azokat. LED-es érintőkijelzője van, melynek fényerejét szenzorok segítségével automatikusan a szemnek legoptimálisabbra szabályozza. Így tanulhatok ágyban, vonaton, vagy íróasztalnál is anélkül, hogy magammal hordanék sok-sok “egyszer használatos” papíralapú jegyzetet vagy könyvet. A tabletPC-m egy Motorola Xoom 3G. Egy töltéssel kevés használat mellett, készenlétben több mint 8 napig működik. Aktív használat mellett a kijelző kb. 10 órán át képes világítani. A töltő kimeneti feszültsége 12V, az áramerősség 1.5A. Innen számolható a teljesítmény, ami e két érték szorzata, azaz 18W. A teljes töltési idő (0-ról 100%-ra) 2 óra, azaz 1 feltöltés áramdíja 1.35 Ft (ennyibe kerül 10 óra aktív használat). Összehasonlítva ezt az olvasólámpa óránként elhasznált áramával látható, hogy a tabletPC-használat 1 órára (1.53/0.135) = 11-ed annyiba kerül, mint az olvasólámpa.

Nővérem minden este bekapcsolta a tv-t 2-3 órára. Nálam hetente megy maximum 2-3 órát a tv - vizsgaidőszakban vagy sok zárthelyi idején pedig annyit sem. Régi típusú, katódsugárcsöves Orion tv van, aminek a fogyasztása elég nagy, de nem ezért nem nézek tv-t, hanem mert nem érdekel. Amikor bekapcsolom, akkor is csak 1-1 DVD filmet nézek.

### Világítás

A lakásban a fürdőszobai lámpákat és 2 olvasólámpát kivéve, mindenhol energiatakarékos izzó van. A fürdőszobában 2 db 50W-os izzó van. Alternatívaként még a LED-es lámpa jöhetne szóba, de annak fényereje jóval kisebb, ára pedig sokkal magasabb - nagyon soká térülne meg. Ahhoz itt kicsi a foglalat, hogy energiatakarékos izzót lehessen betenni, ráadásul ez tipikusan az a hely, ahová nem is érdemes. Ablaka nincs, így alapesetben állandóan sötét van és leggyakrabban 1-1 kézmosás, vagy zuhanyzás erejéig vagyok bent, illetve míg elindítom a mosógépet vagy kipakolok belőle. Ezek közül egyik sem több 5-10 percnél. Ez idő alatt egy energiatakarékos izzó még talán épp elérné a teljes fényerejét, már le is lenne kapcsolva, így az élettartama lényegesen csökkenne. Az energiatakarékos izzók hátránya, hogy hidegfényűek. Szemmel láthatóan fehér fényt bocsátanak ki, míg a hagyományos izzók sárgát. Ez utóbbi pihentetőbb a szemnek és kevésbé okoz stresszt. Ez az oka annak, hogy az olvasólámpákban a régebbi típusú izzó maradt. A szobai csillárban lévő energiatakarékos izzók fehér fénye sárgának tűnik, mivel a fal is sárga.

Az olvasólámpára szinte csak a feladatmegoldások gyakorlásánál van szükség. Ez azonban néha több órát vesz igénybe. Mivel azonban az íróasztalt az ablak mellé tettem, így csak esti/éjszakai gyakorlásnál szükséges a lámpát felkapcsolni, nappal elég az ablakon beszűrődő természetes fény. Ebben 40W-os izzó van, ami óránként 1.53 Ft-ért világít.

A konyhában is energiatakarékos izzó van a csillárban, de a szekrényekre még LIDL-ben vett elemes, öntapadós LED lámpákat ragasztottam. Ezek fénye nem nagy ugyan, de ha este kimegyek egy pohár vízért, akkor ahhoz elég fényt ad, nem kell emiatt fél percre felkapcsolni a nagylámpát. 6 db ilyen lámpám van mind a két faliszekrény alján 3-3, így azok még esztétikailag is jól mutatnak. Egyelőre csak külön-külön kapcsolhatók, de tervezem, hogy összekötöm őket, hogy egy kapcsolóval egyszerre fel lehessen őket kapcsolni. Ezekből 3 db került 1000 Ft-ba elemmel együtt. Egy éve vettem őket, azóta nem kellett elemet cserélni egyikben sem és fényerejükből sem veszítettek.

### Konyha

Reggelente főzök egy kancsó teát és egy adag kávét. Van külön elektromos kávé- és teafőzőm is. Igaz, ezek az eszközök pörgetik kicsit a villanyórát, de ha kiszámolva a költségeket úgy látszik, így sokkal jobban megéri, mintha automatából, vagy büféből vennék. Nővérem ott tartózkodása alatt mindig forró vizet öntött a teafőző tartályába, mivel úgy gondolta, hogy akkor nem kell annyit melegítenie a teafőzőnek és gyorsabban, illetve kevesebb árammal lefő a tea. Lemértem hideg és forró vízzel egyaránt az időt és az áramfelvételt. Különbség nem volt, mind a két érték ugyanannyi lett mind a két esetben, így “olcsóbb” hideg vizet tölteni a tartályba. Egy tea lefőzése 0.15 kW áramot igényel, míg a kávéfőző csak 0.02 kW-t. 1 doboz Teekanne teafiltert (ami szerintem közepes minőségűnek mondható) 300 Ft-ért szoktam venni, ennyiből 20 adag főzhető (15 Ft/db). Az áramdíj ~5.73 Ft. Ehhez hozzáadódik az 1.2 liter hideg víz, amiből főzök és az a pár dl, amivel utána elmosom a kancsót. Így az áram + teafű + vízdíj együttesen nem haladja meg a 25 Ft-ot és kapok érte 1.2 l teát. Az édesítőt nem számoltam, ebből 9 db-ot teszek a kancsóba. Az ára 1200 db-os kiszerelésben max. 500 Ft, így ez még alkalmanként +3.75 Ft. A teafőző értékcsökkenését nem kalkuláltam bele az árba, de ez sem rontaná nagymértékben a végösszeget, mivel ez az eszköz legalább 4 éves és az ára még 4000 Ft sem volt. Napi használat mellett is hibátlanul működik.

A kávéfőzés esetében a 250g Omnia őrölt kávé 800 Ft-ért megvehető, ebből - adagonként 8g kávéval számolva - körülbelül 31 adag főzhető. Az anyagár tehát 25.6 Ft. Az elhasznált 0.02 kW ára 0.77 Ft, a minimális kakaó és 1 db kockacukor együtt max 3 Ft (kockacukor: 6g = 1.8 Ft, mivel 1 kg cukor 300 Ft). Tehát az otthon főzött, friss kávé is sokkal olcsóbb, mintha automatából venném.

A lakás egyik nagyfogyasztó berendezése a hűtő. Nem régi, “A” energiaosztályú Indesit. Nincs vele minden rendben, néha kicsit jobban hűt a kelleténél. A fagyasztó belső falán gyakran vastagon áll a hó és jég. Ezzel az a baj, hogy a belső falhoz hozzátapadva azt leszigeteli és a fagyasztó érzékelője nem tudja a benti levegő hőmérsékletét mérni, így még jobban fagyaszt, ami hatására a villanyóra csak pörög, a jégdarabok pedig nőnek. Hogy ezt a rekurzív folyamatot megállítsam (vagy legalább tompítsam), gyakran kikaparom a jeget a fagyasztó faláról. Így ez a berendezés is kevesebbet fogyaszt, mint korábban.

### Fürdőszoba

A korábban említett 2 db 50W-os izzó óránként 0.1 kWh-t fogyaszt. Ez percenként 0.0636 Ft-ot jelent. A fogkefém elektromos, egy töltéssel 5-6 alkalommal tudom használni. A töltő 3W-ot fogyaszt óránként és a teljes töltési idő 3 óra. Ezekből az adatokból kiszámoltam, hogy maximum 0.0686 Ft-ba kerül percenként az elektromos fogkefe használata. A fogaszat.org információi szerint - és saját tapasztalat alapján is - az elektromos fogkefék számos előnye közül az egyik az, hogy a lepedéket gyorsabban és hatékonyabban távolítja el, mint hagyományosak - tehát hamarabb végzek. Így gyakorlatilag, amit nyerek a vámon, elvesztem a réven - és fordítva: a fogkefe által elhasznált áramot megspórolom a világítással.

Mivel a ház régi építésű, sokáig - egészen tavaly tavaszig - nem volt bekötve a 110-es szennyvízcső. Így úgynevezett WC darálóra volt szükség, aminek a lényege az, hogy a szennyvízcsatorna-rendszer és a WC közé behelyezve áram alatt kell tartani. Valahányszor a WC tartály öblít, a daráló az azon átömlő tartalmat szó szerint ledarálja, hogy az ne dugítsa el a szennyvízcsövet. Ennyi felújítás történt a házban tavaly, hogy a csatornarendszer fel lett újítva, így a darálót ki lehet szedni a rendszerből. Eredmény: egy fogyasztóval kevesebb.
